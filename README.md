NORGES KRISTELIGE STUDENT- OG
SKOLEUNGDOMSLAG

Lovene ble sist endret på Generalforsamlingen 23. juni 2018.

I ORGANISASJONENS OPPBYGNING

§1 Norges Kristelige Student- og Skoleungdomslag
(nedenfor kalt Laget) består av lag fra ungdoms-
skoler, videregående skoler, skoler for høgere
utdanning og universitet.

§2 Generalforsamlingen er Lagets lovgivende
myndighet og velger representanter til Landsstyret.

§3 Landsstyret er Lagets øverste organ i de saker
som ikke avgjøres av Generalforsamlingen.

II GRUNNLAG

§4 Lagene bygger på det objektive frelsesgrunnlag
som er lagt ved Jesus Kristus og hans soning for
våre synder og hans oppstandelse til vår
rettferdiggjørelse slik som det er uttrykt i Den
Hellige Skrift og i den apostoliske trosbekjennelse.

§5 Landsstyret bygger på Den Hellige Skrift og den
evangelisk-lutherske bekjennelse.

III FORMÅL

§6 Lagets formål er:
a) å samle kristne studenter og skoleungdom
hjemme og ute for å styrke og utdype deres
åndelige liv og
b) å vinne andre for Kristus.

IV GENERALFORSAMLINGEN

§7 Generalforsamlingen holdes hvert annet år.
Landsstyret fastsetter tid og sted for
Generalforsamlingen.

§8 Generalforsamlingen består av: Landsstyret og
de som møter i samsvar med “Valgordning for
delegater til Generalforsamlingen”.

§9 Stemmerett har: Landsstyret og de som møter i
samsvar med “Valgordning for delegater til
Generalforsamlingen”.

§10 Generalforsamlingen kan vedta at andre har
anledning til å delta i drøftingene.

§11 Generalforsamlingen velger dirigent, visedirigent,
2 referenter og et redaksjonsutvalg.
Redaksjonsutvalget består
av 1 av dirigentene, 1 representant fra
administrasjonen, 2 skole/studentdelegater og 2
lagsvenndelegater, og hvor 1 er
Landsstyremedlem. Redaksjonsutvalgets leder
er representanten for dirigentskapet.

§12 Generalforsamlingen skal:
a) Vedta lover for Laget. Andre forslag enn de
som fremlegges for Generalforsamlingen av
Landsstyret kan ikke realitetsbehandles før
neste Generalforsamling.
b) Godkjenne overordnet strategi for Laget.
c) Vedta valgordning for delegater til
Generalforsamlingen.
d) Velge Landsstyre.
e) Godkjenne toårsmelding
f) Velge representantskap.
g) Behandle representantskapets rapport til
Generalforsamlingen.
h) Generalforsamlingen kan vedta oppløsning av
Laget med 3/4 flertall på to påfølgende
generalforsamlinger.

§13 a) Skolelagene, studentlagene og Lagsvenn-
rådet kan foreslå saker som skal opp på
Generalforsamlingen.
b) Landsstyret setter frist for forslag til saker og
setter opp den endelige saksliste for
Generalforsamlingen.

§14 Et sammendrag av drøftingene refereres i egen
protokoll, som sendes delegatene snarest mulig
etter godkjennelse i Landsstyret.

V LANDSSTYRET

§15 a) Landsstyret består av 9 medlemmer,
inkludert en ansattrepresentant.
Generalforsamlingen velger 8 medlemmer; 4
lagsvennmedlemmer og 4 skole/student-
medlemmer. Leder velges først ved
særskilt valg og ved kvalifisert flertall. De øvrige
7 medlemmene velges av Generalforsamlingen
ved flertallsvalg. Ansattrepresentanten velges av
og blant de ansatte ved flertallsvalg.
Medlemmene velges for 2 år og kan ikke sitte
lenger enn 8 år i sammenheng.
b) Det velges to varamedlemmer for
lagsvennrepresentantene og to varamedlemmer
for skole- og studentrepresentantene ved
særskilt valg. Ansattrepresentanten i styret skal
ha 2 personlige varamedlemmer.

§16 a) Kandidater til Landsstyret kan foreslås av skole-
og studentlagene og av Lagsvennrådet.
b) Generalforsamlingen velger to
lagsvennmedlemmer og 2
skole/studentmedlemmer til en valgkomite
etter forslag fra Landsstyret. Landsstyret
oppnevner valgkomiteens femte medlem, som
også leder arbeidet. Valgkomiteen legger fram
en prioritert kandidatliste for
Generalforsamlingen på bakgrunn av de
innsendte forslag og egne kandidater.
c) Valgene skjer i henhold til “Retningslinjer for
Generalforsamlingen i NKSS”.

§17 Generalsekretæren møter fast i Landsstyret
uten stemmerett.

§18 Landsstyret kan innkalle andre enn de som er
nevnt i § 17 til drøftinger av enkeltsaker.

§19 Nytt Landsstyre konstituerer seg normalt
umiddelbart etter valget på Generalforsamlingen.

§20 Landsstyret er beslutningsdyktig når minst 5 av
dets medlemmer er til stede. Vedtak treffes ved
alminnelig flertall. Ved stemmelikhet har lederen
dobbeltstemme.

§21 Lederen og generalsekretæren undertegner
på vegne av Landsstyret. Landsstyret kan
meddele prokura.

§22 Landsstyrets oppgaver er å:
a) Trekke opp teologiske hovedlinjer.
b) Godkjenne handlingsplaner for lagsarbeidet.
c) Ansette generalsekretær og andre
ansatte, samt vedta instruks for
generalsekretæren.
d) Forvalte Lagets midler samt kjøpe, selge,
pantsette og forvalte faste eiendommer for
Laget.
e) Godkjenne regnskap og budsjett.
f) Føre tilsyn med Lagets publikasjoner.
g) Fatte vedtak om Lagets forhold til andre
organisasjoner og sammenslutninger.
h) Foreslå overordnede strategier for
Generalforsamlingen.
i) Foreslå lovendringer for
Generalforsamlingen.

VI REPRESENTANTSKAP

§23 a) Representantskapet består av 4 personer
som velges på Generalforsamlingen etter
innstilling fra valgkomiteen. Medlemmene
velges for en periode på 4 år. Medlemmene
kan maksimalt velges for 8 år
sammenhengende. 1 varamedlem velges for
en periode på 2 år.
b) Representantskapet fører tilsyn med
Landsstyrets arbeid og ser til at det skjer i
henhold til Lagets lover. Representantskapet
har et særskilt ansvar for å vurdere om
arbeidet skjer i henhold til Lagets teologiske
basis.
c) Representantskapet kan be om at saker
innenfor dens ansvarsområde behandles på
nytt i Landsstyret eller den kan fremme slike
saker for Generalforsamlingen.

VII LAGENE

§24 Lagenes tilslutning skjer ved innmelding i
Laget.

§25 a) Landsstyret godkjenner rammelover for
lagene.
b) Lovene skal inneholde grunnlags- og
formålsparagrafene 4 og 6, videre 25c eller d
og 26 med den formelle tilpasning.
c) Lagenes styremedlemmer må tilslutte seg 
Lagets formål.
d) Ethvert ungdomsskolelag skal etterstrebe å ha en
voksenkontakt som tilslutter seg Lagets formål.

§26 For lagene gjelder:
a) Fast eiendom kan ikke anskaffes, beheftes
eller avhendes uten Landsstyrets
samtykke.
b) Lagene står økonomisk ansvarlig overfor sin
egen generalforsamling.
c) Større økonomiske beslutninger og
tiltak må forelegges Landsstyret til
godkjenning. Et unntak fra dette er
innsamlinger i lag til en annen
hovedorganisasjon disse lagene også er
medlem av.
d) Oppløses et lag tilfaller dets midler
Laget.
e) Dersom et lag utmeldes eller skilles fra
Laget, tilfaller lagets faste eiendom Laget.
Lag ved høgskoler og universiteter som
anskaffer eller blir medeier i fast eiendom,
må avklare eiendomsforholdet i
eiendomsstatuttene. Statuttene må
godkjennes av Landsstyret.

VIII LAGSVENNRÅDET

§27 Lagsvennutvalgene har inntil 6 medlemmer.
a) Lagsvennrådet består av 7 medlemmer. 
Samtlige regioner skal være representert 
i Lagsvennrådet. 
b) Avtroppende Lagsvennråd foreslår nye 
kandidater til påtroppende Lagsvennråd. 
Lagsvennrådet oppnevnes i etterkant av valg 
av Landsstyret.
c) Medlemmene velges for en periode på 2 år. 
Medlemmene kan maksimalt velges for 8 år.
d) En person fra Lagets ledelse deltar fast 
på Lagsvennrådets møter.

§28 Landsstyret vedtar instruks for
Lagsvennrådet.

IX LOVENDRINGER

§29 a) Lovendringer kan foretas av
Generalforsamlingen. Minst 3/4 av de
tilstedeværende stemmeberettigede må
stemme for forslaget.
b) Endringer i §§ 12a, 15, 22a og 29 kan av
Landsstyret kreves behandlet på to
påfølgende generalforsamlinger.
c) Endringer i strid med §§ 4, 5 og 6 kan
ikke finne sted.
